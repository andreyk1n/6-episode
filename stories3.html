<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>АПОЛОГ. Випуск №6.</title>
    <link id="mainPageCssLink" rel="stylesheet" href="./style.css">
    <link rel="apple-touch-icon" sizes="180x180" href="./favicons/">
    <link rel="icon" type="image/png" sizes="32x32" href="./favicons/actual-removebg-preview.png.png">
    <link rel="icon" type="image/png" sizes="16x16" href="./favicons/actual-removebg-preview.png.png">
    <link rel="manifest" href="./favicons/site.webmanifest">
    <link rel="mask-icon" href="./favicons/safari-pinned-tab.svg" color="#000000">
    <meta name="msapplication-TileColor" content="#fffefa">
    <meta name="theme-color" content="#ffffff">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Caveat:wght@400;700&display=swap" rel="stylesheet">
    <script src="https://kit.fontawesome.com/6c531ec574.js" crossorigin="anonymous"></script>
</head>
<body>
    
    <div class="wrapper">

        <div class="stories-header">
            <div class="hamburger-menu">
                <input id="menu__toggle" type="checkbox">
                <label class="menu__btn" for="menu__toggle">
                  <span></span>
                </label>
                <ul class="menu__box">
                  <li><a class="menu__item" href="./stories4.html">НАСТУПНЕ ОПОВІДАННЯ</a></li>
                  <li><a class="menu__item" href="./stories2.html">ПОПЕРЕДНЄ ОПОВІДАННЯ</a></li>
                </ul>
            </div>
            <div class="stories-sub-header">
                <div class="main-btn-container">
                    <a href="./index.html">
                        <img src="./images/лого-removebg-preview.png" class="logo-img" alt="logo">
                    </a>
                </div>
            </div>
            <div class="theme-container pl">
                <input type="checkbox" name="" id="theme" hidden>
                <label class="changeThemeBtn" for="theme"><i class="fa-solid fa-gear"></i></label>
            </div>
        </div>

        <!-- MAIN CONTENT -->
    <section class="main-stories-content">
        <div class="main-sidebar">
            <a href="./stories4.html" class="episode-link">НАСТУПНЕ ОПОВІДАННЯ</a>
            <a href="./stories2.html" class="episode-link">ПОПЕРЕДНЄ ОПОВІДАННЯ</a>
        </div>

        <div class="stories-container">
            <div class="stories-item">
                <div class="stories-title-container">
                    <div class="title-text-container">
                        <p id="stories1" class="stories-title">Помаранчеві німфеї</p>
                        <p class="annotations">Авторка: Анна Стаднік</p>
                        <p class="annotations">
                        </p>
                    </div>
                    <img src="./images/stories3.jpg" class="stories-img" alt="">
                </div>
                <div class="stories-text-container">
                    <p class="stories-text">Намір здриснути додому раніше напоровся на маленький жовтуватий бланк. Його принесла в зіллєтворчу «улюблена» відвідувачка — екзальтована пані Римма Вільшаньська, оперна співачка, канатохідка, віцеміс санаторію «Стожари» 98, модельєрка (в’язані панамки а-ля накидка на сервант на ній кожен раз нові), котяча мамка на районі, п’ята коханка голови департаменту комунікації з потойбічним… Історії пані Римма розповідала з маніакальною завзятістю. А я ж не питала. Ніколи. Не питала.</p><p class="stories-text"> — Гівняний вечір, — промуркотіла вона мені в спину, поки я вчитувалася в рецепт.</p><p class="stories-text"> — Якщо ви завітали до нас, то я з вами погодитись не можу, — слова вилетіли за звичкою.</p><p class="stories-text"> Насправді ж хотілося вилаятися. Якщо це призначення не жарт, то ввечері мене чекає марудна селекція у Дніпрі, десь на Русанівському острові. І що ж то за цілитель такий: печатка розмазана, ім’я нечитабельне — не інакше як маг-альтернативщик з приватної практики. Понавчаються хтозна-чого, а нам потім готуй.</p><p class="stories-text"> — Сонечко, що ти там бурмочеш? Ціну складаєш? — пані Римма закашлялася, від чого її скляне око мало не вискочило з очниці.</p><p class="stories-text"> Регенерація органів — дороге задоволення, чимало пацієнтів змушені задовольнятися протезами. Пані Римма повернула око на місце й знову запитала про вартість. А я, замість того, щоб відправити її у бік сухих лиманів, виписала квитанцію.</p><p class="stories-text"> Тож, цілитель-хрін-розбери-хто вигадав таке:</p><p class="stories-text"> Rp.: Amor potio cum Orange nymphaeum 120 ml</p><p class="stories-text"> Da. Signa. По 1 столовій ложці двічі на день. Заїдати шоколадом.</p><p class="stories-text"> Любовне зілля з помаранчевим лататтям — навмисне не вигадаєш. Ні б виписати для зваби відвару з любистку, чи бурштинової настоянки, чи заманихи в капсулах зачаклованої… От знайду тебе, генію, багато ж ти про себе нового дізнаєшся.</p><p class="stories-text"> На випадок пошуку лікарської сировини в «полях» у зіллєтворчій коморі зберігається чимало корисного знаряддя. Гумові чоботи, червоні в синю квіточку, ножиці для грубих стебел, місцями криві, манок для Лататтєцвітих (сподіваюсь, що після дмухання у ту облуплену трубку, мої губи не порепаються, як перестиглі помідори), пакет АТБ, снікерс — цього нехитрого краму має вистачити для видобування оrange nymphaeum.</p><p class="stories-text"> ***</p><p class="stories-text"> Сонце поволі ховалося за оболонські нетрі, а я совала патичком чагарники й шукала, куди примоститись. Коротка сукня зручна під халатом, а не на березі річки, де кропива жалить дупу. Може, і пані Риммі варто було б дефіле в міні влаштувати, то не довелось би мені зараз годувати комарів. Пакет АТБ акуратно ліг на голий шмат гливкої землі. Я простягнула ноги впритул до води, що ледь виднілася крізь ряску і почала виманювати помаранчеве латаття ака німфеї. Квіти, не помітні для людського ока, мали піднятися з річкового дна на звук свистка, що нагадував лемент чайок у шлюбний період. </p><p class="stories-text"> Але німфеї ніяк не хотіли вилазити, лиш щось шелестіло в чагарниках. І я б не вилазила, аби підозрювала, заради чого кличуть. Вуха вже натякали, що згорнуться в трубочку, а в роті пересохло. Так страждати заради чужого кохання мені ще не доводилося, навіть, коли збирала козячі бибряшки для відворотного зілля. </p><p class="stories-text"> Прохолодна вода брижилася від вітру, що проганяв серпневу спеку в глиб острова. Я дістала пляшку з фільтром і ступила, кривлячись від лоскоту жабуриння, у річку. </p><p class="stories-text"> — Допомога потрібна? — долинуло ззаду.</p><p class="stories-text"> Я хапко обернулася, втратила рівновагу й шубовснулась на руки й коліна. З-під води стирчала лише моя потилиця з пучком чорного волосся й філейна частина. Зате пити перехотілося.</p><p class="stories-text"> — А щоб тебе біси ганяли лісом! — підійматися й відпльовуватися було важко, слизьке дно не давало вирівнятися.</p><p class="stories-text"> — Вибач, вибач, — хлопець бурмотів «вибач», мов завчену мантру, і кружляв навколо мене, не наважуючись подати руку.</p><p class="stories-text"> Вже на березі я випросталася й окинула ядучим поглядом невисокого нишпорку. Чорна футболка й джинсові шорти не приховали від мене його приналежність до нашого світу.</p><p class="stories-text"> — Нахіба ти виліз? Міг би й далі свого вужика в кущах смикати й не показуватися.</p><p class="stories-text"> — Я? Ні… — він умить почервонів і захитав головою, аж самій стало ніяково. — Виглядає підозріло, але ні. В чагарниках ростуть снодійні гриби, — і як довід витяг із наплічника прозорий пакетик, у якому мерехтіли червоні зморщені шматочки.</p><p class="stories-text"> — Бачу, ти вже впорався. То йди й не заважай.</p><p class="stories-text"> Хлопець шумно вдихнув і випалив:</p><p class="stories-text"> — Тут нема німфей. Ти ж за ними прийшла, — він вказав пальцем під міст, — останній раз їх там збирав, бачив бруньки, які вже мали б розпуститися.</p><p class="stories-text"> Наче не брехав. Я похапцем закинула лахи в пакет АТБ, відкусила половинку снікерса й гордо попрямувала повз нього до мосту. Мокра спідниця обліпила ноги й скочувалася між стегнами. Думати про те, що дома ще й відпиратиму сукню від бурої твані не хотілося. Дарма пані Риммі тариф за шкідливу роботу не накинула.</p><p class="stories-text"> — Агов, мамкин ботанік. Покажи, де німфеї бачив, чи шо? — покликала я, не обертаючись.</p><p class="stories-text"> — Мене звати Мирослав, — він швидко наздогнав мене й усміхнувся, від чого його сірі очі заграли теплими полисками.</p><p class="stories-text"> ***</p><p class="stories-text"> Минув місяць після візиту пані Римми в зіллєтворчу. Якраз стільки часу й треба, аби квіти настоялися в спирті, і я вже зціджувала м’який жмих у флакон. Мій випадковий знайомий розказав чимало корисного, поки допомагав виманювати примхливі рослини. Виявляється, помаранчеві німфеї не вилазять, до заходу сонця, і в манок не треба дути, мов скажена, і для приготування зілля до спирту треба додати одну частину річкової води, і настоювати краще в холодильнику… Цього всього в зіллєтворчій книзі не було, тепер же я дописала туди олівцем його поради. </p><p class="stories-text"> Шкода, що номерами телефонів не обмінялися, я була б не проти якось сьорбнути кави, хай на тій же Русанівці, і розпитати, де він то все вичитав. Але мокрий одяг, комарі й три любителі дешевого пива, які намагалися вичавити зі старенької гітари якусь рок-баладу, змусили мене втекти до метро раніше, ніж ця ідея спала на думку. Я згадувала ті посиденьки на шкарубких сходинках, намагаючись відтворити в пам’яті лице Мирослава, щоб одного дня упізнати його десь у натовпі відпочивальників на острові.</p><p class="stories-text"> — Чарівний вечір! — крикнула з порогу пані Римма.</p><p class="stories-text"> — Безперечно, ви ж до нас завітали, — так, у мене є арсенал заготовлених фраз на всі настрої клієнтів.</p><p class="stories-text"> — О-о-о, який насичений колір, — вона піднесла флакон до справжнього ока, аби насолодитися жовтогарячими переливами рідини. — Річкову воду додала?</p><p class="stories-text"> — І ви про цей лайфхак знаєте? — цього я від екзальтованої пані не очікувала.</p><p class="stories-text"> — Племінник підказав, — вона швидко заховала зілля у в’язану сумку й підморгнула. — Зараз познайомлю вас, він має помогти мені донести торби з ринку. </p><p class="stories-text"> Біля її ніг стояла кравчучка з туго набитою клітчастою сумкою. Я сперлася на прилавок і дістала рецепт. Розмазана печатка майже перекрила ім’я мага. Але під чорними патьоками ледь виднілося: Мирослав Вільшанський.</p><p class="stories-text"> — … уявляєш, каже мені, дощі були, тому черешні потріскалися, так то вони солодкі, без черв'яків. Ха, знайшла кому гниль сувати! То я їй… — торохкотіла пані Римма, а я лишень неуважно підтакувала, раз у раз поглядаючи на двері.</p><p class="stories-text"> Ось ти й попався, маг-альтернативщик. За такий рецепт кавою не відбудешся, за стрес у мене інший тариф.</p><p class="stories-text"> </p>
                    </p>
                </div>
            </div>

        </div>
    </section>

    <footer>
        <div class="footer-container">
            <p class="annotations">Все захищено авторськими правами - Журнал "Аполог"</p>
        </div>
    </footer>

    <button id="back-to-top" class="up-btn"><i class="fa-solid fa-angles-up"></i></button>

    </div>

    <script src="./script.js"></script>

</body>
</html>